---
date: 2018-10-09
category: blog
tags: piráti v zastupitelstvu železný brod
layout: post
title: Piráti poprvé v zastupitelstvu Železného Brodu
author: Jan Tempel
authorId: jan.tempel    # uid nekoho z _people (nepoviné)
image: posts/2018-10-09-pirati-poprve-v-zastupitelstvu-zelezneho-brodu.png
---
Ve dnech 5. a 6. října proběhly po celé zemi volby do obecních zastupitelstev a v Železném Brodě se jich prvně zúčastnila i Česká pirátská strana, která zde složila zřejmě nejmladší kandidátku v Česku o průměrném věku 22 let. Náš kandidát s číslem 13, Miloslav Kafka, byl navíc nejmladším kandidátem v celém Libereckém kraji a třetím nejmladším v republice.

Cíl železnobrodských Pirátů byl jasný, prosadit do zastupitelstva hlas mladých lidí, kteří už něco pro město vykonali a záleží jim na jeho budoucnosti. To se povedlo, ačkoli ne v takovém počtu, v který jsme doufali. S radostí ale vítáme prvního pirátského zastupitele, jímž se stal náš lídr Jan Tempel. Piráti nakonec obsadili 7. místo s 6,24 % (2112 hlasů), za což velmi děkujeme, jelikož se nám otevřela cesta k dalšímu postupu. S ohledem na výsledek a prozatimní nezájem vítězů o jednání počítáme s opoziční prací, která ovšem bude maximálně konstruktivní. Za novým zastupitelem stojí schopný a pracovitý tým více než deseti mladých lidí, kteří se společně s ním pokusí připravit postupně všechny programové body do podoby předložitelné zastupitelstvu k projednání. Za současného složení zastupitelstva si uvědomujeme náročnost prosazení těchto bodů, avšak i tak má cenu je připravit, ať už by se vítězná uskupení rozhodla je prosadit, nebo by tyto programové body zůstaly ležet v šuplíku do dalšího volebního období.
> „Chtěl bych poděkovat voličům a podporovatelům za důvěru, kterou bereme vážně a nehodláme vás zklamat. Já budu věnovat zastupitelskému mandátu maximum možného času a jsem pyšný na to, jaký nadějný mladý tým se nám tu podařilo vytvořit, a jsem šťastný za to, že od nich všech mám plnou podporu pro další roky a že se společně pokusíme udělat z našeho města ještě lepší místo k žití. Náš tým se navíc neustále rozšiřuje o další zodpovědné jedince a získáváme vhled i do dalších oblastí veřejného života,“ prohlásil čerstvě zvolený zastupitel Jan Tempel.

Společně se začátkem volebního období připravujeme změnu našeho webu, na kterém bychom chtěli veřejně prezentovat, kdo na kterém bodě pracuje a v jaké je fázi, aby naši práci mohli za 4 roky ohodnotit občané. Celý tým se chce navíc maximálně věnovat komunikaci s veřejností, zpracovávat její podněty a pomocí zastupitele i občanských interpelací je tak prosazovat po dostatečném prodiskutování s odborníky.

Držte nám palce a pojďte do toho s námi!
